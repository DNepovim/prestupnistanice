---
slug: philippe-corentin
firstname: Philippe
surname: Corentin
birthDate: 1936-02-16T00:00:00.000Z
deathDate: 2022-11-07T00:00:00.000Z
image: /images/corentin.png
---

> Francouzský kreslíř a vypravěč, který proměnil dětské strachy ve zdroj smíchu. Autor kultovních knih, kde se fantazie a humor originálně potkávají.

Philippe Corentin byl francouzský autor a ilustrátor pro děti, ale hlavně velký vtipálek s tužkou v ruce. Narodil se v Paříži v roce 1936 a už v roce 1968 mu vyšly první kresby v satirickém časopise L’Enragé, což mu obrátilo život naruby. Od té doby spolupracoval s prestižními periodiky a věnoval se kresbám, ilustracím i reklamě. Až později objevil, že jeho pravým hřištěm bude dětská kniha.

Corentin vlastně neměl rád životopisy – říkal, že jsou nudné a plné dat. Raději se představoval tím, co nemá rád: králíky (prý jsou hluční a směšní), zeleninu (špatně hraje pétanque a podvádí v kartách) nebo přírodu, která podle něj jen „bodá, kouše a otravuje“. A neměl rád ani sebe v zrcadle po ránu: „Je skvělé být skvělý, ale je to vyčerpávající!“ Tahle sebeironie dokonale vystihuje jeho styl – hravý, nadsazený a nikdy moralizující.

Začínal tím, že ilustroval vlastní povídky, postupně se však stal jedním z nejoceňovanějších autorů a ilustrátorů pro děti. Jeho humor má vždy trochu posměšný nádech, špetku zlomyslnosti a pořádnou dávku hravosti. V jeho knihách se objevují vlci, králíci, strašidla i tatínci – a všichni řeší stejné věci jako děti: strach ze tmy, ze samoty, nebo prostě to, že se jim nechce jít spát. Corentin říkal: „Ve všech svých knihách se snažím děti rozesmát.“ A ono to fungovalo – děti se smály, a rodiče při čtení taky.

Corentin rád bořil klišé: tvrdil, že dětské knihy nemají být nuda, a dokonce je lepší číst je ráno než večer. „Knihy by měly děti aktivovat, ne uspávat,“ říkával. Proto jsou jeho příběhy plné nečekaných zvratů, absurdních situací a smíchu, který dokáže proměnit i strach v hru.

Dílo nedávno zesnulého francouzského autora a ilustrátora se českým čtenářům otevírá knihou [Tati!](/knihy/tati). Na malém prostoru se tu odehrává fantazijní příběh na hranici snu a skutečnosti, který ukazuje, že i to, co nás zaskočí nebo vyděsí, může mít nakonec laskavou tvář.
